Il **Cotonificio Ligure** di Varazze era lo stabilimento piú grande dell'omonima società, ed è stato estremamente importante in quanto fu la prima industria ad insediarsi a Varazze.

## La storia dell'impresa

L'industriale genovese Ambrogio Figari aveva costruito un primo cotonificio, inaugurato nel 1875, a Rossiglione, in valle Stura, e, pochi anni dopo, nel 1883, fu realizzato lo stabilimento di Varazze, che copriva una superficie di 42.000 metri quadrati. Con 800 telai al momento della sua costruzione, si occupava della produzione di tessuti di cotone e, seguendo l'evoluzione in campo chimico e tessile, anche fibre artificiali, sintetiche e tessuti misti. L'opificio varazzino era il piú grande dei sei complessi produttivi che entrarono a far parte della società successivamente costituita, col medesimo nome, nel 1906.

## La collocazione

La fabbrica fu costruita, viste le ingenti necessità idriche per un simile impianto, lungo la riva del fiume Teiro, il corso d'acqua che scende dal monte Beigua per sfociare in mare nel centro di Varazze, separando due dei tre borghi in cui, tradizionalmente, si suddivide la città, il Solaro sulla riva sinistra e il Borgo sulla riva destra. Ad uso del Cotonificio fu notevolmente ampliata una diga con condotta per la derivazione dell'acqua del Teiro in località “Molino a Vapore”, l'ultima delle chiuse e dighe che alimentavano gli insediamenti produttivi lungo la valle.

Il consumo idrico dello stabilimento cotoniero e del numero di operaie e operai da esso impiegato – fino a tremila4 – è anche dimostrato dalla titolarità dell'impresa, all'inizio degli anni Venti del Novecento, di piú concessioni di acqua per un consumo totale giornaliero di 400 litri al giorno, considerando solo il prelievo di acqua potabile. Nell'ottica, ampiamente utilizzata all'epoca, dell'amministrazione comunale varazzina per favorire l'attività industriale sul territorio, nel 1905 fu concessa una fornitura di acqua potabile gratuita allo stabilimento sotto forma di una fontanella collocata nel cortile della fabbrica.

La preesistenza di queste chiuse e dighe lungo il Teiro testimoniavano una piú antica storia manifatturiera della città, che era tuttavia prevalentemente concentrata non nell'abitato ma lungo la valle, in aree ancora oggi frazionali – se l'area dove sorgeva il Cotonificio Ligure è oggi conurbata con il centro cittadino, non lo era all'epoca della sua costruzione e, oltretutto, si trova ancora oggi al limite piú interno del centro abitato principale.

## Il Cotonificio, oggi

Lo stabilimento del Cotonificio Ligure occupava un'area molto grande al limite della città, all'apertura del corso del Teiro a valle del colle di San Donato, ad un chilometro e mezzo dalla foce, ma non ne rimane più traccia in quanto è stato completamente demolito.

L'azienda entrò in crisi nella seconda metà del Novecento e nel 1981 chiuse definitivamente la produzione. Nel 1999 le strutture, inclusa l'iconica ciminiera, furono abbattute per dar via alla costruzione di un complesso residenziale/di villeggiatura con annesso centro commerciale, inaugurato nei primi anni Duemila come uno dei primi interventi di riqualificazione del tessuto urbano a Varazze susseguitisi negli ultimi trent'anni. Questo intervento non ha purtroppo avuto alcun riguardo per il patrimonio storico-industriale di cui le strutture in questione erano portatrici, con un intervento di ricostruzione che ha, di fatto, cancellato ogni traccia del passato.

All'interno del complesso non è presente alcuna targa, rimando, né qualsiasi altro elemento che si riferisca in qualunque modo alla storia del Cotonificio Ligure; nell'intera città è solo stata posta una targa commemorativa, in occasione delle celebrazioni per l'8 marzo 2023, in un vicolo che faceva parte del percorso che le operaie facevano per recarsi alla fabbrica. La targa non reca tuttavia altra informazione oltre alla denominazione popolare *“Caruggiu de tesceuie du Cutunificiu Ligure”* e alla traduzione in italiano (Vicolo delle tessitrici del Cotonificio Ligure).
