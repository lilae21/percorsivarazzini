La **Varazze** contemporanea prende forma sul finire dell'Ottocento, contestualmente all'apertura dei primi stabilimenti balneari e alla graduale trasformazione della città in una località balneare. È tuttavia proprio in questo periodo che si manifesta la doppia vocazione turistica e industriale della città.

A dare il via a questa trasformazione dell'economia è stata la contrazione della tradizionale attività di cantieristica navale, entrata in crisi per il progresso tecnologico, essendo i bastimenti in legno tradizionalmente costruiti a Varazze stati surclassati dalle moderne navi a vapore, la cui costruzione in Liguria su scala industriale inizierà solo negli anni Sessanta dell'Ottocento presso i cantieri di Sestri Ponente. Senza le attività di costruzione di navi, ampi tratti di spiagge rimasero vuoti, lasciando lo spazio libero per l'insediamento di stabilimenti balneari.

## I primi stabilimenti

Il **4 luglio 1887** i **fratelli Botta** aprono i **Bagni Regina Margherita**, tuttora attivi con il nome di Kursaal Margherita, il primo stabilimento balneare in città. Negli anni successivi sorsero numerosi altri stabilimenti fra i quali rivestono particolare importanza i bagni Laetitia (poi Letizia), con annesso teatro, che andranno distrutti in un incendio, forse doloso, nel 1909. Varazze divenne una meta per l'alta società italiana dell'epoca, annoverando fra i propri ospiti personalità come Giacomo Puccini, Ruggero Leoncavallo, Ada Negri, il principe Amedeo di Savoia o Francesco Cilea, che si stabilì a Varazze acquistando la villa oggi nota con il suo nome sul lungomare in località Mola.

## Mario Garea

Fra i testimoni del crescente turismo a Varazze vi è una personalità d'eccezione, **Mario Del Forno Garea**, poeta, letterato, storico e protagonista della scena culturale varazzina dell'epoca.

Garea aveva infatti contatti con poeti e scrittori della scena italiana ed europea, fra cui *Gabriele D'Annunzio*, *Mario Morasso* e *Gian Pietro Lucini*, ed è proprio quest'ultimo che ospitò più volte presso la sua casa in Punta Aspera, visti i continui soggiorni dello scrittore lombardo in Riviera a causa della sua tubercolosi ossea.

Oltre alla sua attività in campo culturale, Garea affittava infatti delle stanze delle sue case ai turisti benestanti dell'epoca e dirigeva i bagni Letizia per conto dei fratelli Botta, tipografi oltre che imprenditori balneari. Furono, fra l'altro, i Botta, che avevano una bottega in una delle piazze principali del centro storico varazzino, piazza Beato Jacopo (dove allora aveva sede, nell'omonimo palazzo, il municipio), a stampare la maggior parte delle opere di Garea e anche alcune di quelle di Lucini.

## Turisti e locali

È proprio in alcune delle lettere che Garea scrive a Lucini che abbiamo testimonianza del notevole afflusso di turisti nella stagione estiva, con stabilimenti balneari affollati, clienti esigenti e da diverse nazioni, e serate che si protraevano fino a notte fonda. La vita di una cittadina balneare della Belle Époque non era poi tanto diversa da quella di oggi!

Del notevole afflusso di turisti abbiamo anche contezza da altre fonti, fra cui si possono citare dei documenti d'archivio, come ad esempio una lettera del 1914 del Comune alla direzione compartimentale di Savona delle Ferrovie dello Stato dove si evidenzia l'inadeguatezza dei servizi igienici della stazione ferroviaria, con particolare riferimento alla stagione estiva, anche data la scarsità d'acqua.
