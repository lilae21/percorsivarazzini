L'**industrializzazione** di Varazze ha luogo a partire dalla seconda metà dell'Ottocento ma è solo sul finire del secolo e nel primo decennio del XX secolo che questa diventa preponderante e una delle principali ricchezze del territorio.

Notizie sul livello di industrializzazione le abbiamo dalla percezione da parte della comunità, che leggiamo ad esempio nelle deliberazioni del Consiglio comunale di Varazze dell'epoca.

Nel febbraio 1897 il Consiglio comunale varazzino stabilí di accordare dei compensi straordinari per la costruzione di bastimenti sulle spiagge cittadine, quale misura per sostenere l'occupazione, ponendo come condizione per ottenere questo sussidio *“che gli operai che vi lavorano non meno di tre quarti siano di Varazze.”* Questa delibera dà un piccolo ma rilevante indizio sulla consistenza del tessuto industriale dell'epoca, nonché delle condizioni geografiche e ambientali favorevoli all'insediamento di determinate imprese, citando esplicitamente che il **Cotonificio Ligure** è l'unica industria esistente nel Comune.

## Il Cotonificio Ligure di Varazze

Il **Cotonificio Ligure** di Varazze era, difatti, lo stabilimento piú grande dell'omonima società: l'industriale genovese Ambrogio Figari aveva costruito un primo cotonificio, inaugurato nel 1875, a Rossiglione (GE) e, pochi anni dopo, nel 1883, fu realizzato lo stabilimento di Varazze, che copriva una superficie di 42.000 m2 e che, con 800 telai al momento della sua costruzione, si occupava della produzione di tessuti di cotone e, seguendo l'evoluzione in campo chimico e tessile, anche fibre artificiali, sintetiche e tessuti misti. Era il piú grande dei sei complessi produttivi che entrarono a far parte della società successivamente costituita, col medesimo nome, nel 1906, e fu costruito lungo le rive del fiume Teiro, all'apertura del suo corso a valle del colle di San Donato, ad un chilometro e mezzo dalla foce.

## I cantieri navali

La cantieristica navale è sempre stata, fin dalle origini della città, uno dei settori economici più importanti e la storia della Varazze nell'età moderna non fa eccezione. Ancora nella seconda metà dell'Ottocento la città era sede di numerosi maestri d'ascia e artigiani navali noti in tutta la Liguria per le proprie competenze. Tali attività economiche rimangono centrali negli atti comunali di fine Ottocento e inizio Novecento, a testimonianza dell'importanza che essa rivestiva nell'economia cittadina, sebbene nel corso dell'Ottocento erano entrati in crisi per il progresso tecnologico, essendo i bastimenti in legno tradizionalmente costruiti a Varazze stati surclassati dalle moderne navi a vapore, la cui costruzione in Liguria su scala industriale inizierà solo negli anni Sessanta dell'Ottocento presso i cantieri di Sestri Ponente; la transizione verso una dimensione industriale dei cantieri navali avverrà a Varazze solo a partire dal primo decennio del XX secolo.

## I cantieri Baglietto

Sono infatti i **Cantieri Baglietto** la prima vera industria cantieristica di Varazze. Fondati nel 1858 da Pietro Baglietto, si espandono soprattutto nel corso degli anni Novanta dell'Ottocento, decennio in cui i Baglietto realizzano la prima barca a deriva mobile in Liguria (1894) e iniziano a specializzarsi nella costruzione di barche da regata e yacht. Con la seconda generazione della famiglia al vertice, a partire dagli anni Dieci del Novecento, sotto la guida di Bernardo Baglietto, diventano una delle piú interessanti ed importanti realtà economiche cittadine, imponendosi rispetto alla concorrenza, arrivando ad avere due stabilimenti alle due entrate del centro cittadino, costruendo imbarcazioni da diporto per committenti dell'alta società italiana e non solo, e imbarcazioni vincitrici di prestigiose regate internazionali; molti anni piú tardi, nel periodo fra le due guerre, i Baglietto riceveranno una commessa da parte di Gabriele D'Annunzio per la costruzione del motoryacht Alcione, varato nel 1932.

La costruzione di imbarcazioni a motore, la novità più in voga fra la clientela del primo Novecento, diventa proprio la specializzazione dei Baglietto, che riescono così a distinguersi in un settore economico dove i cantieri tradizionali erano oramai ridimensionati e le grandi navi venivano costruite in enormi stabilimenti di dimensioni molto maggiori.
