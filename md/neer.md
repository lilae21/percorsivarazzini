**Jan Neer**, pseudonimo di *Giovanni Maria Celesia* (Casanova, Varazze 1860 - Varazze 1946) è la figura che più di tutte lega le due anime turistica e industriale di Varazze. Neer fu uno dei primi fotografi della Riviera ligure, la cui vastissima produzione spesso realizzata per committenti aristocratici o per cartoline, costituisce un'importante documentazione storica della nascita e dell'affermarsi del turismo balneare di massa.

## Le origini

Neer nasce a Casanova, frazione sulle alture varazzine, l'11 aprile 1860. Si avvicina alla fotografia negli anni Ottanta dell'Ottocento durante la sua esperienza militare: tenente inviato in Africa orientale nelle campagne coloniali del Regno d'Italia, costruirà una camera oscura improvvisata documentando alcune scene della guerra d'Eritrea e della battaglia di Dogali.

Presa un'aspettativa speciale dal servizio nell'esercito e ritornato a Varazze, a partire dal 1902 Neer esercita professionalmente come fotografo e, nei vent'anni successivi, diventa celeberrimo prima nel levante savonese e poi in tutta la Riviera, anche grazie alle sue conoscenze con importanti personalità e famiglie aristocratiche della regione, fra cui si citano i marchesi di Invrea, l'imprenditore e senatore del Regno d'Italia Eugenio Figoli des Geneys e il capitano Enrico Alberto d'Albertis; per questi committenti aristocratici o dell'élite italiana dell'epoca realizza numerosi fotoritratti e scatti fotografici delle loro dimore.

## I tuffi e l'élite

Particolarmente interessanti dal punto di vista artistico sono le foto scattate da Neer ai turisti sulle spiagge, soprattutto varazzine – essendo Varazze l'unico posto dove si dedicò anche a foto di gruppi in spiaggia – e soprattutto i tuffi dei bagnanti dai trampolini allora dislocati nella maggior parte degli stabilimenti, talvolta in modalità oggi inconsuete come persone che si tuffavano in bicicletta, con giacca, cappello e pipa in bocca, o in abiti diversi. Questo ambito della produzione di Neer documenta il turismo balneare di inizio Novecento in una forma inconsueta, mostrando il divertimento da parte della gente comune.

Ma Neer, grazie alla sua sensibilità e alle sue doti artistiche, avrà clienti di primo piano nella scena letteraria e artistica dell'epoca e perfino la famiglia reale italiana, fra cui il Duca degli Abruzzi, fotografato in occasione di una delle sue visite a Varazze per incontrare Simone Canepa, membro dell'equipaggio della sua spedizione del 1899-1900 al Polo nord, nativo della cittadina ligure.

## Le foto dei cantieri Baglietto

Neer può essere assunto come simbolo di entrambe le facce della Varazze dell'epoca, quella industriale e quella turistica, poiché fu anche fotografo ufficiale dei Cantieri Baglietto. Le sue foto ritraggono i vari delle imbarcazioni, fra cui i numerosi panfili commissionati dagli armatori ai Baglietto ma anche quelle da corsa e da regata, nelle manifestazioni sportive che, in quegli anni, la città ospitava spesso.

## La riscoperta dell'opera

L'opera e la figura di Jan Neer sono state a lungo dimenticate, solo in anni recentissimi si è tornato a parlare di loro sia nella valenza documentaria che per la sua qualità artistica, grazie a ricerche svolte dalla Società Savonese di Storia Patria e di collezionisti e associazioni culturali del territorio del levante savonese, dove Neer nacque e trascorse la maggior parte della sua vita.

La prima biografia è stata pubblicata nel 2020, nell'ambito di uno studio incentrato sulla produzione raffigurante Celle Ligure. Un secondo volume che raccoglie le riproduzioni di molte fotografie, dedicando ampio spazio alle fotografie di montagna, in particolare in alta Val Tanaro e in Val d'Aosta, è stato pubblicato l'anno successivo.

La prima mostra di fotografie di Jan Neer è stata invece organizzata per soli tre giorni a Varazze nel luglio 2024 nel Giardino delle Boschine – pertinenza del complesso che contiene anche la Biblioteca Civica – a poca distanza dal luogo (oggi demolito) dove era collocato il suo laboratorio.
